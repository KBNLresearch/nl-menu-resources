% Eerste Nederlandse webindex gered van CD-ROM
% Johan van der Knijff

Hoe zag het Nederlandse web er vóór 2004 uit? Welke websites waren toen populair? Welke van die sites zijn intussen verdwenen, en welke bestaan nog steeds? 

## Webarcheologie

Net als de meeste andere nationale bibliotheken heeft de Koninklijke Bibliotheek een webarchief, waarin de belangrijkste websites van Nederland periodiek worden gearchiveerd. Omdat de KB pas in 2007 is begonnen met webarchivering, is het webarchief nu maar beperkt bruikbaar voor het beantwoorden van vragen over de vroege geschiedenis van het Nederlandse web. Daarom is de KB recent begonnen met activiteiten op het gebied van *webarcheologie*. Van inmiddels verdwenen websites zijn soms nog offline informatiedragers te achterhalen, zoals CD-ROMs, harde schijven of floppy's. Met de informatie op deze dragers kunnen zulke sites dan gereconstrueerd worden, waarna ze alsnog kunnen worden opgenomen in het webarchief. 

Een mooi voorbeeld hiervan is de *NL-menu* website. *NL-menu* was de eerste Nederlandse webindex, en werd in 1992 opgericht door SURFnet, universiteiten en de KB. Vanaf midden jaren '90 werd de site door de KB beheerd. In 2004 trok de KB de stekker uit *NL-menu*, waarna de site in vergetelheid is geraakt. 

## Reconstructie van NL-menu

Kort voor het einde in 2004, hebben de toenmalige beheerders de inhoud van *NL-menu* op drie afzonderlijke CD-ROMs gebrand. Hiermee hebben we geprobeerd een reconstructie te maken van de site zoals deze er in 2004 uitzag.

De eerste stap hierbij was het uitlezen van de CD-ROMs. In eerste instantie leverden *alle* schijfjes hierbij leesfouten op. Geen verrassing, want zelfgebrande CD-ROMs zijn erg vergankelijk. Met speciale datarecoverysoftware lukte het de data van één CD-ROM volledig te redden. De resterende schijfjes (beide overigens goeddeels identiek  aan de nog leesbare CD-ROM) waren dermate ver heen, dat ze voor ons doel niet meer bruikbaar waren. Door de geredde data uit te serveren met een webserver konden we een lokaal werkende reconstructie van de site maken. Hier hebben we vervolgens een "web crawler" computerprogramma op losgelaten, dat alle onderdelen die deel uitmaken van de site doorloopt, en deze wegschrijft in een vorm die kan worden ingelezen in het webarchief.

![](nlmenu-homepage.png)
*Homepage van *NL-menu**

## Unieke bron

Met deze geslaagde reddingspoging is *NL-menu* veiliggesteld, en kunnen (web)historici ook in de toekomst gebruikmaken van deze unieke bron van informatie over de (relatief) vroege geschiedenis van het Nederlandse web.

## Meer informatie

Meer informatie over de reddingspoging van *NL-menu* is te vinden in onderstaande blogposts:

- Resurrecting the first Dutch web index: NL-menu revisited. Link: <http://openpreservation.org/blog/2018/04/24/resurrecting-the-first-dutch-web-index-nl-menu-revisited/>

- Crawling offline web content: the NL-menu case. Link: <http://openpreservation.org/blog/2018/07/11/crawling-offline-web-content-the-nl-menu-case/>

Omdat het webarchief alleen toegankelijk is vanuit de leeszalen van de KB, hebben we ook een publiek toegankelijke versie van het gereconstrueerde *NL-menu* gemaakt:

<http://www.kbresearch.nl/nl-menu/nl-menu/>
